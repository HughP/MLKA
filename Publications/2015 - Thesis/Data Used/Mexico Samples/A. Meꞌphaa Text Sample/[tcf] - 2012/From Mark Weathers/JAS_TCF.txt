\id JAS [tcf] Santiago (Mè'phàà Mañúwìín) 
\h Santiágò
\mt2 Ìyììç rí niçtháán
\mt1 Santiágò
\c 1
\p
\v 1 Ikhúún ñajunç Santiágò, mbò naçne ñajuun Anàçlóç jamí Tátà Jesukrístò.
\b
\p Nàxùçmá ìyììç rígèç inalaç ikháanç tsáanç mbò gùwàç àjmà múú kuthiin ìjìin Israél ñajwanlaç, tsí nìdrúçúún mbá xúgíí inuu numbaa.
\b
\p Nàràxàánçlaç.
\s Gajmá rí nàçkhà ná inalóç naçne rí màgajàánlóç
\p
\v 2 Ànguìnç, tsáanç ninimbàçlaç jùyàá Jesús, gàjùmàçlaç rí phú gagi juwalaç ídò rí nanújngalaç awúun mbaça inii gajmá.
\v 3 Numuu ndùyàá málaç rí ídò rí nàçngàçlaç inuu gajmá, nasngájma nè rí gakon rí jañii àkiànçlaç jùyàá Anàçlóç, jamí naçne nè rí màwajún gúkuálaç.
\v 4 Ìndòó máç gíçmaa rí màwajún gúkuálaç xúgíí mbiçi, kajngó màjráançlaç jamí màçne rí jañii àkiànçlaç, asndo rí náxáçyóo nitháan rí jaçyoo mànindxàçlaç.
\p
\v 5 Xí mbáa tsí ikháançlaç tsíçyoò dí gáçniì, gaçthán jáñuù Anàçlóç, jamí Anàçlóç gáçne rí mbàçyoò rí màçniì. Numuu rí ikhaà tsígéweèn rí naxnúù mbá xúgíin tsí nùndàçáà jamí tsíçthéèn numuu nè.
\v 6 Ìndòó máç numuu rí tsí nàndàçà, gàndàçèè gàjmàá mbá jañii àkuiìn, màxáçne rí àjmà àkuiìn nitháan. Numuu rí tsí àjmà àkuìin asndo xó rí nambúxùùç inuu iya àphà jaçniì, rí gèè ñúçú ixpátraça eçne gíñá.
\v 7 Xàbò tsí xkuaçnii jaçnii, xájùmùù rí màjanáà tháan rí nàndàçèè gáçne Anàçlóç,
\v 8 numuu rí tsí àjmà àkuìin, nariçkhuù máç xúçkhuèn mbá xúgíí rí naçniì.
\s Xàbò tsí ngíníi jamí tsí guáçdáá
\p
\v 9 Dxájwalóç tsí ngínáa, xátìyùùç, numuu rí phú gíçdoo numuù ná inuu Anàçlóç,
\v 10 xómáç tsí phú gíçdoo rá, xátìyùùç ídò rí Anàçlóç maxríguíì, numuu rí tsí phú gíçdoo nànguá mbàyòç xtáà xómá rèçè rí rígà ná xanáá.
\v 11 Ídò rí nàçkhà àkhàç, nagigoo numbaa, jamí nojndoo iná. Àçkhuèn rí nafrigu rèçè jamí nánguá mitsaan giaxùù nè. Xkuaçnii máç màmbáa tsí phú gíçdoo jamí màmbá rìgàa mbá xúgíí rí gíçdoò mangaa.
\s Phú gagi xtáa tsí nàçngòò inuu tsirájá
\p
\v 12 Phú gagi xtáa xàbò tsí tsíçne rí xkawèç ídò rí nàgùma rájáa, numuu ídò rí nìçngòò inuu gajmá, àçkhuèn mbayáà numuù rí màxtáà jámuu, rí nixuda minàç Anàçlóç rí maxnúù tsí nandúún juyáà.
\v 13 Ídò rí mbáa tsí ikháançlaç nàgùma rájáa rí màçne rí xkawèç, màxáçthéèn rí Anàçlóç neçne rájáà. Numuu rí tsí Anàçlóç tsíyoo rí màgùma rájáà rí màçniì rí xkawèç, ni máç ikhaà tsíçne rájáà nimbáa.
\v 14 Àçkhuèn gakon, mbámbáa nàgùma rájáa ídò rí nixmánguàçààn eçne rí xkawèç nandxaçwá minèèç jamí rí nànìgùùç.
\v 15 Ídò rí nìtòçòò máç jùmà rí xkawèç ná idxùù xàbò rá, màgànú mbiçi rí màçniì açkhán gáçne nè. Jamí ídò rí wámbà máç nigajàà açkhán rá, màjàñúù gáçne nè.
\p
\v 16 Ànguìnç, phú nandoç jàyàçlaç. Xángràçáançlaç.
\v 17 Xúgíí kixná rí phú máján jamí xtamínùç rí jañii wáa nàçkhà ná mikhuíí, naxná nè Anàçlóç tsí neçne kùmii àçguàán. Tsí Anàçlóç nimiçtsú tsíxtiçkhuu xó jaçniì xómá àçguàán, ni máç tsíbàñììç xómá nákua.
\v 18 Anàçlóç neçne rí màgùmáaçlóç mbùjú gàjmàá majñùù ajngáa gakon, numuu rí xkuaçnii ndiyoò ikhaà, kajngó mànindxàçlóç ìjiìn tsí ginuu jayu.
\s Gòçnè mbáníílóç ajngáa rawuun Anàçlóç rí nùdxawíínlóç
\p
\v 19 Ikhaa numuu rúçkhuèn, ànguìnç, tsáanç phú nandoç jàyàçlaç, xúgiáanç ikháançlaç gíçmaa rí mùçgíi ñaçwanlaç kajngó mùdxawíínlaç rí nithánlaç. Xáçchàçlaç guéño rí mùthànlaç, jamí xájiçnáaçlaç nachà guéño.
\v 20 Numuu rí xàbò tsí najiçnáa guéño, tsíniì rí máján xómá rí nandoo Anàçlóç.
\v 21 Ikhaa jngó, gùnìçñáá rònèlaç mbá xúgíí inii rí xkawèç, rí gatíí guéño ná àkiànçlaç. Jamí gònè waba mijnálaç kajngó màgoo mùdrígúlaç ajngáa rawuun Anàçlóç rí waçdu máç ná xòxtàçlaç, rí gíçdoo tsiakhè rí màçne jríñàáçlaç.
\p
\v 22 Ràçkhá mbájndi máç ìndòó rí mùdxawíínlaç ajngóo Anàçlóç, rí gíçmaa rí mònè mbáníílaç nè mangaa. Xí ìndòó máç nùdxawíínlaç jamí tsínè mbáníílaç, nùnè nduwa mijná máç ikháançlaç.
\v 23 Numuu rí tsí ìndòó máç nadxawuun ajngóo Anàçlóç jamí tsíçne mbánuù nè, ikhaà jaçniì xómá xàbò tsí ìndòó máç nayaxùù inuu ná iya niwan,
\v 24 jamí ídò wámbòò niyaxè mínèèç, àçkhuèn nàkèè jamí nachà máç imbumuù xáne jaçnii inuù.
\v 25 Xómáç tsí naçgíi idxùù rí madxawuun mújúun ajngóo Anàçlóç rí phú máján, rí naçne jáwáançlóç rá, phú gagi gáxtáà asndo náá máç rí gáçniì, xí tsímbumuù rí naçthán nè, jamí naçne mbánuù máç xúçkhuèn rí nidxawuùn.
\p
\v 26 Xí mbáa nàjùmùù rí phú máján xó rí naçne mbàà Anàçlóç jamí tsíñàwùùn rawuùn, naçne nduwa minèèç máç ikhaà, jamí ndàà nitháan numuu rí naçne mbàà Anàçlóç.
\v 27 Tsí gakon rí máján xó rí naçne mbàà Anàçlóç, jamí naçne rí nànìgùùç Tátiálóç Mikhuíí ñajuun tsígèç: tsí nambáñúú ìjínxuáça jamí gòçóxuáça ídò rí ndaçñúù. Xúçkhuèn máç rí nàñàwàn mínèèç rí màxáçniì rí xkawèç rí nonè xàbò ná numbaa rígèç.
\c 2
\s Xúraçwíinlaç xàbò tsí mònè ngàjùúnlaç
\p
\v 1 Ànguìnç, tsáanç nanimbàçlaç jùyàá Tátiálóç Jesukrístò, tsí phú ìthàán gíçdoo numuu, ràgíçmaa rí mùraçwíinlaç xàbò tsí mònè ngàjùúnlaç.
\v 2 Gàjùmàçlaç rí ná nàgìmbáançlaç àçkhuèn ìgànú mbáa xàbò tsí phú gíçdoo, gídàç ajwànç mòjmòç jndi ná ñawúùn jamí phú mitsaan xtíñuù. Awúun máç rúçkhuèn ìgànú mbáa xàbò tsí ngínáa mangaa, júwuùn xtíin rí phú wayuu.
\v 3 Jamí gàjùmàçlaç rí phú nònè ngàjwàálaç tsí mitsaan xtíñuu jamí nùtháànlaç: <<Tátà, araçún ná xílè rí máján wáa gèjyoç>>, xómáç tsí ngínáa nùthàánlaç: <<Ikháán, ariajún máç àçkhuèn o araçún mbayíí mbòç>>.
\v 4 Á ràçkhá nùraçwíinlaç xàbò tsí mònè ngàjùúnlaç rí xkuaçnii ènèlaç rá. Jamí nanindxàçlaç xómá xàbò ñajun tsí tsíràjwàç mbéçtháán gàjmàá numúú mbá xúgíin xàbò.
\p
\v 5 Ànguìnç, tsáanç phú nandoç jàyàçlaç, gùdxawíínlaç rí màthànçlaç: Anàçlóç niraçwíin xàbò tsí ngíníi ná numbaa rígèç, kajngó mànindxúùn xàbò tsí phú nanimbùún juyáá Jesukrístò, jamí rí mànújngáàn mànindxúùn xàbò tsí naçthán ñajúún Anàçlóç, rí nixuda minèèç máç gàjmàá numúú tsí nandúún juyáà.
\v 6 Xómáç ikháançlaç, nùñùúlaç tsí ngíníi asndo xó rí ndàà numúù. Á ràçkháa xàbò tsí phú guáçdáá nonè ngínáaçlaç jamí nagó judáançlaç gàjmàá tsiakhè ná guçwá ñajun rá dxèç.
\v 7 Á ràçkhá ikhiìn nuthan xkawìíç mbiçyuu Jesús tsí ñajuun ñàçñalaç rá dxèç.
\p
\v 8 Phú máján máç ènèlaç xí gakon rí nònè mbáníílaç xtángoo rí phú ìthàán gíçdoo numuu, xómá kàma naçthán ná ajngáa rawuun Anàçlóç: <<Àgaaç xtayáá xàbò numbaa gàjmààç xómá nandaaç xtaya minàç ikháán.>>
\v 9 Jamí xí nùraçwíinlaç xàbò tsí mònè ngàjùúnlaç rá, gíçmáaçlaç açkhán ná inuu Anàçlóç, numuu rí tsínè mbáníílaç xtángoo rúçkhuèn.
\v 10 Numuu rí tsí nàjùmùù rí naçne mbánuu xúgíí xtángawoo Anàçlóç jamí tsíçne mbánuù maske asndo mbóó rí naçthán nè, gíçmaà açkhán rí tsíçne mbánuù nè xúgíí.
\v 11 Numuu rí Anàçlóç niçthán: <<Xáthàbààç gàjmààç tsí ràçkháa àçgiàaç o àjmbàaç ñajuun>>, jamí ikhaà máç niçthéèn mangaa: <<Xátàxíyàà xàbò.>> Kajngó xí tsíthabáaç gàjmààç tsí ràçkháa àçgiàaç o àjmbàaç ñajuun, jamí nataxíyàà xàbò rá, gíçmáá açkhán rí tsíthanè mbáníí xtángawoo Anàçlóç.
\p
\v 12 Ikhaa jngó, gùthànlaç jamí gàjuwalaç xómá gíçmaa rí màjùwá tsí mìtràjwàç numúú gàjmàá mbá xtángoo rí naçne jáwíin xàbò ná awúun açkhán.
\v 13 Numuu rí ídò gáràjwàç Anàçlóç gàjmàá numúú xàbò, màñáwíin àkuiìn jaçyoò xàbò tsí niñáwíin àkuìin jaçñúú xàbò. Tsí nañáwíin àkuìin, màçngòò ídò rí mìtràjwàç numuù.
\s Tsí gakon rí nanimbòòç jaçyoo Anàçlóç naçniì rí máján
\p
\v 14 Ànguìnç, tsáanç nanimbàçlaç jùyàá Jesús, xí mbáa naçthán: <<Ikhúún nanimbòç jaçyoo Anàçlóç>>, jamí ndàà nitháan rí máján içniì, náá lá gámbáyúù rúçkhuèn rá. Á màçngòò máç rí xkuaçnii inimbòòç màçne jríyààç rá dxèç.
\v 15 Gàjùmàçlaç rí mbáa dxájwalóç, xàbiyà o àçgò, ndàà xtíñuù jamí ndàà rí mìkhuìì tsitsíí,
\v 16 jamí mbáa tsí ikháançlaç naçthúùn: <<Anàçlóç gáçne tsakun rámáá ná mìdxùuç. Athúwaanç xtíñaaç rí mika wáa jamí atseçtsolá màgìçmaaç.>> Ndàà rí gámbáyúù ajngáa rúçkhuèn, xí tsíxnúù rí ndaçyóò.
\v 17 Xkuaçnii máç mangaa, tsí ìndòó máç naçthán rí nanimbòòç jaçyoo Anàçlóç jamí tsíçniì rí máján, ndàà mbá jayu máç numuu naçthéèn rí nanimbòòç xúçkhuèn rá.
\p
\v 18 Ágáçne xí mbáa maçthán: <<Tikhuun nanimbùún juyáá Anàçlóç, xómáç ìçwíin nonè rí máján.>> Xómáç ikhúún nàthànlòç: Ikháán màxáxóo màtàsngàjmúç rí ninimbààç xtayáá Anàçlóç xí tsíthanè rí máján. Xómáç ikhúún màgoo màsngàjmáaç rí nanimbòç jàyòò Anàçlóç gàjmàá majñùù rí máján nànèlòç.
\v 19 Khá nanimbààç máç rí mbáwíi tsí ñajuun Anàçlóç xtáa rá. Phú máján máç ithanè rí xkuaçnii rá, asndo gíñá guéen máç nanimbùún rí xkuaçnii mangiin, jamí asndo naguaçiìn rí namíñúù.
\p
\v 20 Xánindxààç xàbò tsí júgoo inuu. Á nandaaç màsngàjmáaç rí gakon rí ràgíçdoo numuu rí nanimbòòç xàbò tsí ndàà rí máján eçne dxèç.
\v 21 Nákhí rí tátà xìçñálóç Abràám nixnáxiì àdéè Isáák ná tsùdùù jàrngòxè itsí, àçkhuèn niçthán Anàçlóç rí xàbò tsí májáan àkuìin ñajuùn.
\v 22 Nakujma nguáná máç mbùçyáálóç rí Abràám nisngájmeè rí nanimbòòç jaçyoò Anàçlóç gàjmàá majñùù rí niçniì. Jamí gàjmàá majñùù rí niçniì, nigajàà asndo nijráçáan rí jañii àkuiìn ná inuu Anàçlóç.
\v 23 Xkuaçnii nimbánuu ajngáa rawuun Anàçlóç rí naçthán: <<Ninimbòòç Abràám jaçyoo Anàçlóç, rúçkhuèn jngó niçthán Anàçlóç rí májáan àkuiìn.>> Jamí neçne mbiçyuù <<Iyangàjwèe Anàçlóç>>.
\v 24 Kajngó gàfraçàç májánlaç rígèç: Anàçlóç naçthán rí májáan àkuìin mbáa xàbò gàjmàá majñùù rí máján naçniì, ràçkhá ìndòó gàjmàá majñùù rí nanimbòòç.
\p
\v 25 Xkuaçnii máç ninimbòòç Raáb mangaa, àçgò tsí nìngùjwà mínàç nákhí wajyúú. Anàçlóç niçthán rí májáan àkuiìn gàjmàá majñùù rí máján niçniì: Nìgruìgúùn ná goçwóò xàbò tsí nigó gúñàmaa xuajen Jerikó, jamí nimbáñúù rí màgàjnáà ngùçwà gàjmàá ìmbà jambàà.
\v 26 Xómá rí mbáa xàbò tsí nijáñuu, nándàà xùùç, xkuaçnii máç jaçnii rí nanimbòòç xàbò mangaa, xí ndàà rí máján içniì, ndàà mbá jayu numuu rí nanimbòòç.
\c 3
\s Gíçmaa rí mùñàwàán rawanlóç
\p
\v 1 Ànguìnç, tsáanç nanimbàçlaç jùyàá Jesús, xánindxàç xúgiáançlaç xàbò tsí nusngáá, numuu ndùyàámálaç rí ìthàán gakhè mìtràjwàç numa ikháançxòç.
\v 2 Numuu rí mbá xúgiáançlóç nàngràçáançlóç mbaça nothon. Xí xtáa mbáa tsí nàçngòò nàñàwùùn rawuun ídò rí naçthán, xàbò tsí nijráçáan máç ñajuun tsúçkhuèn, jamí nàçngòò máç rí naçthán ñajun minèèç mbá xúgíì mangaa.
\p
\v 3 Ídò rí nùxùçdáaçlóç xàç ñuu rawuun guáyò, nàçngàçlóç nùxùçmáà màçgeè ná nandalóç rí màçgeè, jamí nàçngàçlóç nùxmàtrígaà mbá xúgíì.
\v 4 Gùyàxìílaç guçwá rguwa mbàçwò rí nàkà ná inuu iya àphà mangaa. Mbá ixè lájwíin jayá ikhoo nè rí nàkà nè ná nandoo xàbò tsí nàkà jayóo nè, maske máç phú gakhè irmajnguàç nè gíñá.
\v 5 Xúçkhuèn máç jaçnii rí ràjùùn xàbò mangaa, mbá xuwi lájwíin ñajuun nè, jamí phú mbàà rí nàçngòò nè naçne. ¡Ràçkhá tháán mbàà júbà ikha eçne mbá lájwíin rìçyùù agu rí nakhatìyòòç!
\v 6 Rí ràjùùn xàbò xómá rìçyùù agu jaçnii nè. Kàma nè ná xuyuù, jamí phú gíçdoo nè tsiakhè rí màçne nè mbaça inii rí ràmáján, xúçkhuèn máç naçne maçchúu nè mbá xúgíí xuyuù. Ndayá skìyùùç nè ná nakha jámuu agu, jamí mbá xúgíí mbiçi naçne maçchúu nè mbiçyuù.
\p
\v 7 Tsí xàbò numbaa nàçngòò naçne másuùn jamí naxná ñajúùn mbá xúgíí inii xùkú xáná tsí namangùún, xùkú xna, xùkú tsí nùxmàtha mijná jamí xùkú tsí gatiin ná awúun iya àphà.
\v 8 Xómáç rí ràjùùn xàbò rá, nimbáa tsíçngòò gáçthán ñajuun nè. Mbá rí xkawèç rí ndàà xó mùwajún thìínlóç ñajuun nè, jamí gajnìí thana rí nàgùdíin xàbò ná awúun ajngáa rí nagájnuu eçne nè.
\p
\v 9 Gàjmàá ràjwànçlóç nagájnuu ajngáa ná rawanlóç rí mòçnè mbàà Anàçlóç Mikhuíí, xúçkhuèn máç rí mùçxná maçíinlóç xàbò tsí nìgùma kùmii xómá jaçnii Anàçlóç.
\v 10 Mbóó máç ná rawanlóç nágájnuu ajngáa rí máján jamí ajngáa rí xkawèç. Ànguìnç, ràgíçmaa màçne rí xkuaçnii.
\v 11 Á màgoo màgàjnúu iya ríná ná iduu iya rí thawuun dxèç.
\v 12 O màgoo maxná xndú rí mbiçyuu aseitúnà mbá ixùù ígò dxèç, o ígò mbá ajmùù úbà dxèç. Màxáxóo ànguìnç. Xkuaçnii máç mangaa, màxáxóo màgàjnúu iya ríná ná iduu iya rí thawuun.
\s Àjmà inii ná nàçkhà rí nàmàñúú xàbò
\p
\v 13 Á xtáa mbáa tsí gakon rí ndaçyoo jamí nafroçòò náá rí máján màçne ná majñàçlaç dxèç. Gasngájmeè nè gàjmàá majñùù rí gamakuiì jamí rí tsíkúxè mínèèç ídò rí naçniì rí máján.
\v 14 Jamí xí ìndòó máç tsixígùç jamí siànç rígà ná awúun àkiànçlaç rá, mùxúthàn tsiçyálaç rí nàmàñalaç jamí mùxúnè nduwalaç rí nònè nuwiinlaç rí gakon.
\v 15 Numuu rí xàbò tsí xkuaçnii ìmàñúú ràçkhá ná inuu Anàçlóç ìçkhà rí nàmàñúù, rí ná numbaa rígèç ìçkhà nè, ná jùmúù máç ikhiìn jamí ná inuu gixàà.
\v 16 Ikhaa jngó, ná rígà tsixígù jamí siànç, ikhín máç rígà xkujndu jamí mbá xúgíí inii rí xkawèç mangaa.
\p
\v 17 Xómáç xàbò tsí nduyáá jamí nafruçùún rí nàçkhà ná inuu Anàçlóç rá, tsíniì rí xkawèç, tsítsàñúùç gajmíì xàbò, gamakuùn, májáan àkuíìn, phú nañáwíin àkuíìn juñúù tsí ngíníi, gatíí rí máján nunìì, tsíraçwíìn xàbò tsí monè ngàjúùn jamí nànguá àjmà inúù.
\v 18 Tsí nandúún màrìgá rí tsímáá ná numbaa rígèç, nùmbàyíì rí màxátsàñùú xàbò. Asndo xó rí nudiì tsígoo rí máján jaçnii, kajngó monè xàbò rí nandoo Anàçlóç.
\c 4
\s Gùnìçñá mijnálaç rí maçthán ñajwanlaç Anàçlóç
\p
\v 1 Náá lá ìçkhà xkujndu jamí siànç rí rígà ná majñàçlaç rá. Ná awúun máç àkiànçlaç jamí ná awúun máç rí phú nànìguàçlaç mùguaçdáálaç.
\v 2 Phú nànìguàçlaç rí mùguaçdáálaç rí rígà ná tsùdùù numbaa jamí tsíguaçdáálaç nè. Ràçkhá tháán naxíguàçlaç rí asndo nùradíinlaç xàbò, ni máç xúçkhuèn tsíguaçdáálaç rí nandalaç. Nònè xkujndulaç jamí nàtsàñàçlaç. Ràkuáçdáálaç numuu rí tsíndàçàálaç Anàçlóç.
\v 3 Jamí ídò rí nùndàçàlaç, tsídrìgúlaç rí nandalaç numuu rí tsíndàçàlaç nè rí màjmaa ná ndaçyoo, rí nùndàçàlaç nè mùtsìjmálaç ná rí nànìguàçlaç ikháançlaç.
\p
\v 4 ¡Ràçkhá xàbò tsí nandúún juyáá ìndòó Anàçlóç ñajwanlaç! Á tsíyàálaç rí xàbò tsí nandoo guéño jaçyoo rí rígà ná numbaa, tsíyoo rí màmbáxùùç gàjmáà Anàçlóç rá dxèç. Ikhaa jngó, asndo tsáa máç tsí nandoo guéño jaçyoo rí rígà ná numbaa, tsímbáxùùç gàjmáà Anàçlóç.
\v 5 O nàjùmàçlaç rí ndàà numuu rí naçthán ná ajngáa rawuun Anàçlóç dxèç: <<Phú nandoo Anàçlóç jaçyoo Xèç rí kuàçàn ná xòxtàçlóç, jamí mbáwíì ikhaà nandoò rí màgalóç juçyáà.>>
\v 6 Xómáç ikhaà phú mbàà rí máján naxnálóç, rí ni ràjáçyalóç. Ikhaa jngó naçthán ná ajngáa rawuun Anàçlóç:
\b
\q <<Anàçlóç nàwèjè thùún xàbò tsí nùxùxí mijná,
\q xómáç tsí nùxrígú mijná rá, naxnúù rí máján, rí ni ràjáçñúù.>>
\b
\p
\v 7 Ikhaa numuu rúçkhuèn, gùnìçñá mijnálaç rí maçthán ñajwanlaç Anàçlóç. Gàwajún gúkuálaç kajngó màçngàçlaç inuu gixàà, àçkhuèn rí ikhaà magáyuù màçgeè ìmbà janíí.
\v 8 Àguwalaç ná inuu Anàçlóç, jamí ikhaà maxuçma minèèç ná inalaç. Xàbò açkhán, gùnìçñáá rònèlaç açkhán. Tsáanç àjmà àkiànçlaç, ìndòó máç Anàçlóç gájùmàçlaç jùyàá.
\v 9 Gùyàálaç rí mingínáaçlaç, gùmbìyàçlaç jamí gàtájwíin àkiànçlaç. Gùnìçñáá rùndùçwàlaç, gùmbìyàçlaç. Gùnìçñáá rajuwalaç gagi, gàjuwa jínálaç.
\v 10 Gùxrígú mijnálaç ná inuu Anàçlóç, jamí ikhaà màçniì rí phú màgùma mbàánçlaç.
\p
\v 11 Ànguìnç, nimbáa màxáçthán tsùdùù nimbáa xàbò. Xí mbáa naçthán tsùdùù mbáa xàbò o naçthéèn rí ràmáján içniì mbòç, naçthán tsùdùù xtángawoo Anàçlóç jamí naçthéèn rí ràmáján nè. Xí ikháán narathán rí ràmáján xtángawoo Anàçlóç, tsíthanè mbáníí rí naçthán nè, rí nathanè minàç mbò nàràjwàç numuu nè.
\v 12 Ìndòó máç mbáwíi tsí nixná xtángoo ñajuun mbò nàràjwàç, jamí ìndòó máç ikhaà màgoo màçne jáwíìn o maxná maçíìn xàbò. Xómáç ikháán rá, tsáa ñajwaanç kajngó nàtràjwàç numuu xàbò jùmààç róç.
\s Mùxúthàn tsiçyálaç gàjmàá numuu mbiçi rí gátsíí
\p
\v 13 Gùdxawíínlaç rígèç, tsáanç nùthànlaç: <<Xúgèç o gátsíí mùçguàlóç xuajen rúçkhuèn o rígèç, màjuwalóç mbá tsigu ikhín, mùngùjwà ngaàlóç jamí mùçdaalóç mbúkhàà.>>
\v 14 Jamí nitsíyàálaç dí gàrìgá gátsíí, ni máç tsíyàálaç xí xóó juwalaç. Dílá ñajuun mbiçyalaç rá. Xómá rùjmbàaç rí nakujma mbégo jamí ìmbrúma nándàà nè xkuaçnii jaçñáaçlaç.
\v 15 Ìwàá máján rí xáçnii gúthànlaç: <<Xí Anàçlóç nandoo, màjuwalóç jamí mòçnèlóç rígèç o mòçnèlóç rí ñúçún.>>
\v 16 Xómáç ikháançlaç phú nànìguàçlaç rí mùthàn tsiçyálaç, asndo xó rí ikháançlaç ìthàn ñájwíín mbiçyalaç jaçnii. Ràmáján ènèlaç rí nònè tsiçyálaç xkuaçnii.
\v 17 Ikhaa jngó, tsí ndaçyoo máç náá rí máján màçne jamí tsíçniì, xtáà ná awúun açkhán.
\c 5
\s Rí nithúún tsí phú guáçdáá
\p
\v 1 Gùdxawíínlaç rígèç, tsáanç phú kuaçdáálaç: gùmbìyàçlaç jamí gùndxàçwà jínálaç, numuu rí inu máç màçkhà mbiçi rí mùmínìílaç.
\v 2 Naçga máç mbá xúgíí rí mitsaan kuaçdáálaç, jamí naçphò máç ñùù ruxi xtíñalaç rí phú kuitsúun.
\v 3 Nàçkhàa máç iyoo mbúkhàà ajwànç mòjmòç jamí mbúkhàà ajwànç miçxá rí phú kuaçdáálaç. Rúçkhuèn maçthán rí ràmáján nènèlaç ídò gáràjwàç Anàçlóç numalaç, jamí matsikháançlaç nè. Nènè matíílaç rí mùguaçdáálaç awúun mbiçi rí inu máç màmbá numbaa ráanç.
\v 4 Ikháançlaç túnè numìilaç xàbò ngíníi tsí nìñajun ná mbayalaç. Gùdxawíínlaç rí nandxaçwá raça numa rúçkhuèn ná inuu Anàçlóç tsí gíçdoo mbá xúgíí tsiakhè, jamí ikhaà nidxawuùn máç aÇwúún yumbáá tsúçkhuèn.
\v 5 Ikháançlaç phú nijuwa májánlaç ná numbaa rígèç. Nitháan ndàà rí ndiçyálaç, jamí nènèlaç mbá xúgíí rí nànìguàçlaç. Niçngáançlaç mèndaçkho xómá xùkú tsí nitsíçyoo náá mbiçi màjàñúù.
\v 6 Nìrígulaç ajngáa waça tsùdùún tsí ndàà açkhúún jamí nìradíìnlaç, xómáç ikhiìn túxùdààç ñawúùn rí mùmbàyú mìjnèè.
\s Gònè gakhè àkiànçlaç ídò rí juwalaç ná awúun jamínùç
\p
\v 7 Ikhaa jngó, ànguìnç, gàçngòò àkiànçlaç asndo mbiçi rí màçkhàa Tátà Jesukrístò. Gùyàxèlaç xómá eçne xàbò tsí nañajun xanáá, gíçthùùn máç xúçkhuèn rí maguù rí mitsaan nijmàà ná tsùdùù jùbàç rí niçdiì, jamí gíçthùùn máç xúçkhuèn rí màgànú mbiçi rí màçkhàa ruçwa.
\v 8 Xkuaçnii máç gónè mangáançlaç, gònè gakhè àkiànçlaç jamí màxáçne níçngàçlaç rí mùwaçthìínlaç, numuu rí inu máç màçkhàa Tátà Jesukrístò.
\v 9 Ànguìnç, nimbáa màxáçne xkujndu gàjmàá numuu nimbáa, kajngó màxákujma açkhánlaç gáçne Anàçlóç. Gùyàálaç rí inu máç xtáà ná rawuun xkrugua tsí màràjwàç.
\p
\v 10 Ànguìnç, gùyàxìílaç xkrìda xó rí nimínìí jamí xó rí nenè gakhè àkuìín tsí nìrawí jngàa ajngóo Anàçlóç wajyúú.
\v 11 Ikháánlóç nàjùmàçlóç rí phú gagi júwàç tsí nàçngòò àkuìín rí mùmínìí. Ikháançlaç nìdxawíín xáne nìçngòò àkuìin Jób rí mamínùùç mèndaçkho, jamí ndùyàá málaç rí ndàwàá phú mbàà rí máján nijanáà neçne Anàçlóç. Numuu rí Anàçlóç phú nañáwíin àkuiìn jamí phú mbàà àkuiìn.
\p
\v 12 Ànguìnç, nandoç gáthànçlaç ìmbà rí gíçdoo numuu: ídò rí nùthànlaç numuu asndo dí máç, xúxùçdáaçlaç Anàçlóç, ni máç xúthànlaç mbiçyuu asndo nimbá rí rígà ná numbaa. Rí nùthànlaç rí mònèlaç, ikhaa máç gónèlaç. Xí nùthànlaç <<mànè>>, gònèlaç. Xí nùthànlaç <<màxánè>>, xúnèlaç. Kajngó màxákujma açkhánlaç gáçne Anàçlóç.
\s Tsakuun rí gíçdoo tsiakhè
\p
\v 13 Xí xtáa mbáa tsí gíçdoo gaçkhò ná majñàçlaç, gaçthán jáñuù Anàçlóç. Xí xtáà mbáa tsí nadxuu, gàçsieèn ajmúú ná inuu Anàçlóç.
\v 14 Xí xtáa mbáa tsí najáñuu ná majñàçlaç, gandxaçwúùn xàbò buanuu tsí juyà idxùún mbò nàgìmbíin. Kajngó muthán jáñíì Anàçlóç gàjmàá numuù, jamí mùtsuàçaàn aséitè gàjmàá mbiçyuu Tátà Jesukrístò.
\v 15 Xí nuthan jáñíì Anàçlóç gàjmàá mbá jañii àkuíìn, màçnìi àkuìin tsí najáñuu, jamí Anàçlóç màçne rí màtùxiì. Jamí xí niçniì açkhán rá, Anàçlóç màçne mbàà àkuìin jaçyoò.
\v 16 Ikhaa numuu rúçkhuèn, mbámbáa gáçne maphú açkhúun ná inuu ìmbàà, jamí mbámbáa gáçthán jáñuu Anàçlóç gàjmàá numuu ìmbàà, kajngó màçniì àkiànçlaç. Xí mbáa xàbò tsí májáan àkuìin naçthán jáñuu Anàçlóç, phú gíçdoo tsiakhè tsakuun rí naçniì.
\p
\v 17 Gàrmáçáan àkiànçlaç jùyàá Elíàs, tsí nìgùwí jngàa wajyúú, ikhaà ninindxùù mbáa xàbò numbaa xómá ikháánlóç jayu. Nákhí niçthán jáñuù Anàçlóç rí màxáxnúu ruçwa, táxnúu ruçwa atsú tsigu ìtikhu.
\v 18 Ndàwàá àçkhuèn niçthán jáñuù Anàçlóç mbùjúù rí maxnúu ruçwa, àçkhuèn nixnúu ruçwa neçne Anàçlóç, jamí nixnáa xndúu mbá xúgíí inii rí ndaçya ná inuu jùbàç.
\p
\v 19 Ànguìnç, tsáanç nanimbàçlaç jùyàá Jesús, xí mbáa tsí ikháançlaç naniñuu jambàà rí gakon, jamí ìmbàà naçne rí màtangaà,
\v 20 gùyàálaç rí tsí nambáyúu xàbò açkhán rí màtangàa àkuìin jamí maniñuu raçne açkhán, naçniì rí màjríyààç rí màjàñúù jamí naçniì rí Anàçlóç màçne mbàà àkuìin jaçyoo mbaça açkhán rí niçniì.
