Ертѳнцийн Эзэн болон Их Эзэн Есүс Христийн үнэнч зарц болох Яахоб миний бие нь энд, тэндгүй тархсан Израилийн арван хоёр овгийнхтой адил Ертѳнцийн Эзэний бүх хүмүүст хандан энэхүү мэндчилгээг хүргэж байгаа болно. 
Ахан дүүс минь ээ! Янз бүрийн бэрхшээл сорилт тулгарвал, түүнийгээ баяр баясгалантай зүйлд тооцож байгтун! Учир нь гэвэл, сорилт туршилтыг тийнхүү давсаныхаа үр дүнд итгэл чинь хѳдлѳшгүй бат болно гэдгийг та нар мэдэж байгаа билээ. Хѳдлѳшгүй бат итгэлээ хадгалан, түүнийхээ үр дүнг амьдралдаа бүрэн дүүрэн харуулж байгтун! Тийнхүү та бүхэн нас бие гүйцэх мэт итгэлээрээ ѳсч бойжихдоо хүнд байвал зохих сайн сайхан зан чанараар огт дутахгүй болно. 
Хэрвээ та нарын дотроос хэн нэг нь мэргэн ухаанаар дутаж байгаа бол, түүнийг Ертѳнцийн Эзэнээс гуйгтун! Тэрбээр хэнийг ч зэмлэн буруушаалгүй ѳгѳѳмѳр сэтгэлээр ѳгдѳг учраас гуйсан юмыг чинь зайлшгүй ѳгѳх болно. Харин түүнээс юм гуйж байхдаа хариу авна гэдэгтээ эргэлзээгүй бат итгэж байх хэрэгтэй. Учир нь, эргэлзэж байгаа хүн бол салхины аясаар давлагаалах далайн долгион мэт тогтворгүй сэтгэлтэй байна гэсэн үг юм. Тиймэрхүү хоёрдмол сэтгэлтэй, амьдралын зам нь байнга тогтворгүй, муруйж хазайж байдаг хүн Их Эзэнээс ямар нэгэн юм хүлээн авна гэж бодохын ч хэрэггүй болно. 
Есүст итгэгчдийн дунд байгаа ядуу дорд хүмүүс нь Ертѳнцийн Эзэний мѳнхийн улсад орно гэдгээрээ бахархаж байх нь зѳв юм. Мѳн тэдний дотор байгаа баячууд ч гэсэн эд хѳрѳнгийн талаар бусдаас онцгой биш болсондоо бахархаж байх нь зѳв. Яагаад гэвэл, баян хүн ч гэсэн хээрийн цэцэг мэт түр зуур амьдраад л үгүй болдог билээ. Зуны халуун наран шарахад хээрийн ѳвс гандаж хатан, навч цэцэгс хагдарч унаад тансаг сайхан гоо үзэмж нь ул мѳргүй алга болдгийн адилаар баян хүн эд хѳрѳнгѳѳ арвижуулах гэж зүтгэсээр яваад гэнэт нас бардаг болой. 
Амьдралын сорилт туршилтыг тэсвэрлэн даваад итгэлтэй хэвээр үлдсэн хүн л ерѳѳлтэй! Учир нь, тийм хүн сорилт туршилт бүхнийг даван туулаад ѳѳрт нь хайртай болсон хүмүүст ѳгѳхѳѳр Ертѳнцийн Эзэний амласан мѳнхийн амьдралыг титэм болгон авах болно. 
Гэмт байдалд уруу татагдсан хүн «Ертѳнцийн Эзэн намайг ийнхүү сорин туршлаа» гэж хэлэх хэрэггүй юм. Яагаад гэвэл, Ертѳнцийн Эзэнийг ѳѳрийг нь ёрын муу юмаар уруу татах аргагүйн адилаар тэр ѳѳрѳѳ ямар ч хүнийг гэм хийлгэхээр уруу татдаггүй билээ. Хүн зѳвхѳн ѳѳрийнхѳѳ хүсэл бодолд хууртагдан мэхлэгдэж улмаар түүндээ эзэмдүүлэн урхидуулсныхаа үндсэн дээр л гэмт байдалд уруу татагддаг болой. Ийнхүү хүний сэтгэлд гэм хийх хүслийн үр тогтож улмаар тэр нь хүүхэд тѳрѳхийн адилаар хожмын нэгэн ѳдѳр биеллээ олдог ажээ. Тѳрсѳн хүүхэд ѳсч том болохын адилаар хүний хийсэн гэм улам их болсоор эцэст нь үхэлд хүргэдэг болно. 
Дотны хайртай ахан дүүс минь, тиймээс та нар ѳѳрѳѳ ѳѳрсдийгѳѳ бүү мэхлэгтүн! Бидний амьдралд ирсэн сайн сайхан бүхэн, бидэнд зүгээр ѳгсѳн тѳгс сайхан бэлэг бүхэн дээрээс ирдэг билээ. Тэр бүхэн нь орчлон хорвоогийн гэрэл гэгээг бий болгосон Ертѳнцийн Эзэнээс 
ирдэг бѳгѳѳд гэхдээ тэр нь гэрэлтэй адилаар хувирч ѳѳрчлѳгдѳн, сүүдэртэнэ гэж хэзээ ч байхгүй. Ертѳнцийн Эзэн биднийг ѳѳрийнхѳѳ хүслээр үнэн сургаалдаа итгүүлээд дахин тѳрсѳн хүн мэт болгон цоо шинэ амьдралыг ѳгсѳн билээ. Учир нь, түүний бүтээсэн бүхний дотроос бид л хамгийн тэргүүний байр суурийг эзлэх ёстой байсан ажээ. 
Дотны хайртай ахан дүүс минь, үүнийг сайтар ойлгож авагтун! Бусдын үгийг сонсохдоо та нар уриалгахан бѳгѳѳд түргэн байж харин ярихдаа бодлоготой бас уурлахаа урьдал болгодоггүй байх хэрэгтэй. Яагаад гэвэл, хүн уур уцаараасаа болоод Ертѳнцийн Эзэний хүсч буй үнэнч шударга зан чанарыг харуулж чадахгүйд хүрнэ. Тиймээс бузар булай бүхнийг ѳѳрсдѳѳсѳѳ зайлуулан, хорон муу үйл явдал газар авч тарахыг нь зогсоон, Ертѳнцийн Эзэний сургаалыг тѳлѳв даруухнаар хүлээн зѳвшѳѳрѳѳд түүний дагуу л амьдарч байгтун! Амь, сүнсийг чинь мѳнхийн зовлонгоос аварч чадах тэрхүү сургаалыг Ертѳнцийн Эзэн сэтгэл зүрхэнд чинь ѳѳрѳѳ суулгаж ѳгсѳн билээ. 
Харин та нар Ертѳнцийн Эзэний сургаалыг зѳвхѳн сонсдог бус бас дагадаг хүмүүс болох хэрэгтэй. Зѳвхѳн сонсох нь хангалттай гэж үзээд ѳѳрийгѳѳ хуурч мэхлэх хэрэггүй юм. Учир нь, тэрхүү сургаалыг сонсоод дагахгүй байгаа хүн нь ѳѳрийгѳѳ толинд харж байгаа хүнтэй л адил болой. Тийм хүн нүүрээ ажиж харчихаад эргээд явахдаа ямар байдалтай байснаа ч таг мартах ажээ. Хувь хүнд эрх чѳлѳѳ авчирдаг сургаал буюу Ертѳнцийн Эзэний тѳгс ариун сургаалыг та нар судалж сурахдаа түүнийг зѳвхѳн сонсоод мартчихдаг бус харин амьдралдаа хэрэгжүүлдэг хүмүүс болбол түүнээс ерѳѳл авна. 
Хүн ѳѳрийгѳѳ бат итгэлтэй гэж боддог хирнээ амаа татаж чадахгүй байгаа бол, биеэ хууран мэхэлж байгаа хэрэг мѳн. Тийм хүний итгэл нь ямар ч үр дүнгүй ѳнгѳрнѳ. Ертѳнцийн Эзэн—Эцгийнхээ ѳмнѳ гэмгүй ариун, бузар булай юмгүй амьдарна гэдэг нь зовлонд унасан ѳнчин үрс, бэлбэсэн эхнэрүүдэд тус болж басхүү хүн тѳрѳлхтний гэмт амьдралд оролцон ѳѳрийгѳѳ бузарлахгүй явна гэсэн үг болой. 
 Анд нѳхѳд минь, та нар яруу алдарт Их Эзэн Есүс Христдээ нэгэнт итгэдэг учраас бусдыг хэзээ ч ялгаварлан үзэж болохгүй. Үүнд, нэг ѳдѳр алтан бѳгжтэй, тансаг сайхан хувцастай хүн хурал дээр чинь ороод ирлээ гэж бодоход бас уранхай ноорхой хувцастай ядуу хүн ч ороод ирж болох юм. Гэтэл та нар тэр сайхан хувцасласан хүнд илүү анхаарал тавин «Та дээшээ сууж болгооно уу?» гэсэн хирнээ ядуу хүнд хандан «Чи тэндээ зогсч бай!» гэх юмуу эсвэл «Наанаа, шалан дээр суучих!» гэж хэлбэл, сэтгэл дотроо хүмүүсийг ялгаварлан үзэж, ёрын муу үзэл бодолтой шүүгч шиг боллоо гэсэн үг мѳн. 
Дотны хайртай ахан дүүс минь, сонсогтун! Энэ дэлхийн ядуу хоосон хүмүүсийн дотроос Ертѳнцийн Эзэн ѳѳрийнхѳѳ хүмүүсийг сонгож авахдаа тэднийг итгэлээр нь арвин баян байлгаж улмаар ѳѳрт нь хайртай болсон хүмүүст ѳгѳхѳѳр амласан мѳнхийн улсаа ѳв залгамжлуулан ѳгѳхѳѳр шийдсэн нь үнэн билээ. Гэтэл та нар болохоор ядуу хүнийг дорд үзэн гутаах гэж үү? Үнэн хэрэгтээ баячууд л та нарыг дарлан дарамталж байдаг бус уу? Тэд л та нартай зарга мэдүүлэн шүүх рүү чирч байдаг бус уу? Ѳѳрсѳдтэй чинь холбоотой болсон Есүсийн хүндэт сайхан нэрийг басамжлан доромжилж байдаг этгээдүүд чинь тэд л биш гэж үү? 
Та нар Ертѳнцийн Эзэний сургаалд буй «Ѳрѳѳл бусдыг ѳѳрийн адил хайрлагтун!» гэсэн тэрхүү эрхэм дээд хуулийг үнэхээр даган биелүүлж чадвал, амжилт ололт олох болно. Харин та нар хүнийг ялгаварлан үзвэл, түүгээрээ гэм хийж байгаа хэрэг бѳгѳѳд Ертѳнцийн Эзэний тогтоосон хуулийг зѳрчсѳн хэрэгт орлоо гэсэн үг юм. Учир нь, Ертѳнцийн Эзэний тогтоосон бүх хуулийг дагасан хирнээ зѳвхѳн нэг л зүйлийг нь зѳрчсѳн хүн бусад бүх хуулийг нь зѳрчсѳн гэмтэй болж тооцогдоно. Яагаад гэвэл, Ертѳнцийн Эзэн «Бүү завхайр» гэж хэлэхдээ бас «Хүн бүү ал» гэж хэлсэн билээ. Тиймээс завхайрч байгаагүй хирнээ хүн алсан хүн бол Ертѳнцийн Эзэний тогтоосон хуулийг зѳрчсѳн хэрэг мѳн. Тиймээс юу ч хийж, юу ч ярьсан Ертѳнцийн Эзэнтэй харьцах эрх чѳлѳѳг хувь хүнд олгосон тэрхүү хуулийн дагуу хожим шүүгдэх болно гэдгээ санаж байх хэрэгтэй. Учир нь, бусдад ѳршѳѳлгүй хандаж байсан хүнийг Ертѳнцийн Эзэн ѳршѳѳлгүй хатуу шүүн шийтгэнэ. Харин ял шийтгэлийг ѳршѳѳл энэрэл ялан дийлдэг нь үнэн билээ. 
Анд нѳхѳд минь, хэрвээ хүн ѳѳрийгѳѳ итгэлтэй гэсэн хирнээ итгэлийнх нь үр дүн амьдралд нь гарахгүй байгаа бол, ямар ашиг байна? Тийм хүнийг итгэл нь аварч чадах уу? Хэрвээ Есүст итгэдэг нэг нѳхѳр чинь ѳмсѳх хувцасгүй, идэх хоолгүй болбол, хэн нэг нь түүнд хандан «За, яв. Идэх хоолтой, ѳмсѳх хувцастай болоорой!» гэж хэлсэн хирнээ хэрэгтэй тусламжийг нь үзүүлээгүй бол, үүнд ямар ашиг байна? Тиймээс үр дүнгүй итгэл гэдэг бол үхдэл мэт ашиггүй зүйл билээ. 
Гэтэл зарим нэг нь «Чи бол итгэх чадвартай. Харин би бол юм хийх чадвартай хүн» гэж хэлж магадгүй юм. Тэгвэл «Үйл ажил болон үр дүнгүй итгэл гэж юу болохыг тэр хүн надад харуулаг л даа. Хариуд нь би түүнд итгэл гэж юу болохыг үйл ажлаараа харуулъя» гэж хэлнэ. Ертѳнцийн Эзэн цорын ганц байдагт бид итгэдэг гэж та нар хариулах байх. Тэр чинь их сайн хэрэг байна. Гэтэл муу ёрын сүнснүүд хүртэл үүнд итгэн шийтгэлээс нь айн дагжиж байдаг шүү дээ. Тэнэг мунхаг хүмүүс ээ! «Үйл ажилгүй итгэл нь үр ашиггүй зүйл юм» гэдгийг та нар надаар батлуулах гээд байгаа юм уу? 
Бидний ѳвѳг эцэг Аврахаам нь Яйцхаах хүүгээ ѳргѳл болгон чулуун дээр тавихдаа л үйлдэж хийсэн тэр зүйлээрээ Ертѳнцийн Эзэний ѳмнѳ ѳѳрийгѳѳ цагаатгуулаагүй гэж үү? Зѳвхѳн түүний үйлдэж хийсэн зүйлээс л болоод итгэл нь хир зэрэг бодитой болж харагдсаныг одоо та нар ойлгов уу? Үйлдэж хийсэн зүйлийнх нь үндсэн дээр л түүний итгэл бүрэн тѳгс болсон ажээ. Тийм учраас л Ертѳнцийн Эзэний сургаалд буй «Аврахаам Ертѳнцийн Эзэнд итгэсэн учраас гэмгүйд тооцогдов» гэсэн үг үнэн бодитой болсон юм. Түүнээс нь болоод л Ертѳнцийн Эзэн Аврахаамыг «Миний анд нѳхѳр» гэж нэрлэсэн билээ. Тиймээс хүн зѳвхѳн итгэлийн үндсэн дээр биш харин түүнийгээ үйл ажлаараа харуулсны үндсэн дээр Ертѳнцийн Эзэний ѳмнѳ гэмээ цагаатгуулдгийг та нар харж байна уу? 
Үүний нэгэн адилаар Израильчуудын илгээсэн хоёр туршуул эрийг янхан бүсгүй Рахаав хүлээж аваад гэртээ оруулан улмаар замаа буруулан зугтахад нь туслахдаа үйлдэж хийсэн 
энэ ажлаараа л Ертѳнцийн Эзэний ѳмнѳ гэмээ цагаатгуулсан биш үү? 
Амь, сүнсгүй бие нь үхдэл болдгийн адилаар үйл ажлаар батлан харуулаагүй итгэл нь үхмэл зүйл юм. 
 Анд нѳхѳд минь, та нарын дотроос олон хүн сургаал заадаг болох гэсний хэрэггүй юм. Яагаад гэвэл, сургаал заадаг хүнийг Ертѳнцийн Эзэн хожим бусдаас илүү хатуу ширүүн шүүх болно. Учир нь, хүмүүс бид олон удаа алдаа гаргадаг билээ. Хэлж ярихдаа нэг ч удаа алдаа мадаг гаргадаггүй болсон хүн л тѳгс тѳгѳлдѳр хүн болжээ гэсэн үг юм. Тийм хүн ѳѳрийнхѳѳ биеийг бүхэлд нь хазаарлан захирч чадаж байна гэсэн үг болно. Морины аманд хазаар хийгээд л бид хүссэн зүгтээ түүнийг дуулгавартай залж чадах бѳгѳѳд тийнхүү бүхэл бүтэн адгуусыг дуртай зүгтээ явуулж чаддаг. Усан онгоцыг аваад үз л дээ. Тэр нь овор ихтэй бѳгѳѳд хүчит салхины аясаар туугдан явдаг зүйл боловч далайчин хүн түүнийг ѳчүүхэн жижиг залуураар дуртай зүгтээ залан чиглүүлж чаддаг билээ. Үүнчлэн хүний хэл нь ѳчүүхэн бага эрхтэн боловч асар том үйл явдлын тухай бахархан сайрхаж чадна. Ѳчүүхэн бяцхан цогноос болоод үүссэн түймэрт ѳргѳн их ой цѳлмүүлдэг бус уу? Хүний хэл яриа нь гал түймэртэй адил ажээ. Бидний биенд байгаа эрхтнүүдийн дотроос хэл яриа л бүхэл бүтэн гэмт ертѳнцийг бүрдүүлж байдаг. Тийнхүү хүний биеийг тэр бүхэлд нь бузарлан, тѳрѳлх гэмт чанар дээр нь үндэслэн түймрийн гал мэт эзэмдэн аваад хордуулах нь мѳнхийн зовлонгийн галаар түүнийг ноцоосонтой адил болой. Учир нь гэвэл, бүх тѳрлийн араатан амьтад, жигүүртэн шувууд, хэвлээр явагчид болон тэнгис далайд шумбан сэлэгчдийг барьж аваад номхруулан захирч болох бѳгѳѳд тэдгээрийг хүн тѳрѳлхтѳн эрхшээлдээ оруулан захирсаар ч ирсэн юм. Гэтэл хүн хэл яриагаа захирч чадахгүй ажээ. Хүний хэл яриа нь номхотгох аргагүй агсам догшин бѳгѳѳд ёрын муу чанартай, үхлийн хорыг агуулж байдаг зүйл болой. Бид хэл яриагаараа Их Эзэн, Ертѳнцийн Эзэн—Эцгээ магтан хүндэлж байдаг хирнээ түүнтэй адил тѳстэйгээр бүтээгдсэн хүмүүн тѳрѳлхтнийг харааж байдаг нь үнэн юм. Хүн нэг л амтай боловч түүнээс нь ерѳѳл ч гардаг, 

хараал ч гардаг ажээ. Анд нѳхѳд минь, энэ бол байж болшгүй зүйл мѳн! Булгийн усны нэг эхээс цэвэр болон бохир ус зэрэг гардаг уу? Анд нѳхѳд минь, инжир мод чидун жимс ургуулж чадах уу? Усан үзмийн мод инжир жимс ургуулах уу? Тэгвэл, давс хужиртай уснаас цэвэр ус гарахгүй нь бас үнэн болно. 
Та нарын дотор аливаа юмыг ухааран ойлгож чадах цэцэн мэргэн хүн байна уу? Тэгвэл, үнэнч шударгаар амьдран юу ч хийхдээ тѳлѳв даруу, цэцэн мэргэн байдлыг харуулж байх хэрэгтэй. Энэ бол жинхэнэ цэцэн мэргэн ухаан мѳн. Харин сэтгэл зүрх чинь атаархал хорсол, бусдаас дээр гарах гэсэн хүслээр дүүрэн байгаа бол, ѳѳрийнхѳѳ цэцэн мэргэн байдлаар сайрхах хэрэггүй юм. Тэгвэл, чи үнэнийг худал болгон гуйвуулж байгаа хэрэг мѳн. Тэр бол Ертѳнцийн Эзэний ѳгсѳн цэцэн мэргэн ухаан биш бѳгѳѳд зѳвхѳн хүн тѳрѳлхтний дотроос үүссэн гарсан мэргэн ухаан болой. Тэр бол муу ёрын сүнсний мэргэн ухаан юм. Яагаад гэвэл, атаа хорсол болон хувийн зорилготой хүмүүс нь эмх журамгүй байдал, тѳѳрѳгдѳл самуурал үүсгэн ёрын муу бүхнийг үйлдэж байдаг. Харин Ертѳнцийн Эзэний ѳгсѳн мэргэн ухааныг ѳѳрийн болгосон хүмүүсийн сэтгэл зүрх нь гэмт бодлоор бузартаагүй байдаг билээ. Тэд эв найрамдлыг тогтоон, ѳрѳѳл бусадтай эелдэг зѳѳлѳн харьцаж, аливаа юмны учир шалтгааныг сонсоход үргэлж бэлэн байдаг. Тэд энэрэнгүй сайхан сэтгэлийн үүднээс бусдын тѳлѳѳ сайн сайхныг бүтээж байдаг бѳгѳѳд басхүү хэнд ч тал тохой таталгүй, хуурамч зан гаргалгүйгээр юм бүхэнд ѳѳрийнхѳѳ үнэн сэтгэлийг харуулж байдаг болно. Эв найрамдал тогтоох хүсэлтэй хүн эе, эвийн үрийг цацахад түүний үр дүнд үнэнч шударга байдал бий болдог. 
 Тэмцэл, тулалдаан юунаас эхэлдэг вэ? Ямар учраас та нарын дунд маргалдаан, тэмцэлдээн гардаг вэ? Та нар зѳвхѳн ѳѳрсдийнхѳѳ улайрсан хүслээс л болоод ѳѳр хоорондоо тэмцэлдэж эхэлдэг бус уу? Хүсэл байгаа боловч түүндээ хүрч чадаагүй учраас хүн бусдыг алж хядахдаа хүрдэг. Шуналд автаад түүний
гээ ѳѳрийн болгож чадаагүй учраас хүн тэмцэлд орж, тулалдаан үүсгэдэг. Гэтэл, та нарт яагаад хүссэн юм чинь олдохгүй байна вэ? гэвэл, зѳвхѳн Ертѳнцийн Эзэнээс гуйгаагүй учраас л тэр билээ. Гэхдээ та нар гуйсан юмаа ч түүнээс хүлээн авч чаддаггүй ажээ. Яагаад гэвэл, та нар буруу зорилгоор гуйдаг хүмүүс мѳн. Та нар зѳвхѳн ѳѳрсдийнхѳѳ улайрсан хүслийг хангахын тулд л Ертѳнцийн Эзэнээс юм гуйдаг ажээ. Итгэл найдваргүй амьтад минь! Энэ дэлхийн амьдралтай эвсэлдэн зохицно гэдэг нь Ертѳнцийн Эзэнийг эсэргүүцнэ гэсэн үг болохыг та нар мэдэх үү? Тиймээс энэ дэлхийн амьдралтай эвсэлдэн найрсан хүн ѳѳрийгѳѳ Ертѳнцийн Эзэний дайсан болгож байгаа хэрэг мѳн. Ертѳнцийн Эзэн хүн тѳрѳлхтѳнд зүрх сэтгэл ѳгсѳн билээ. Ѳгсѳн тэр зүрх сэтгэлийг нь хүн ѳѳрѳѳс нь ѳѳр юманд зориулахад тэрбээр маш их хардан харамнаж байдаг. Ертѳнцийн Эзэний сургаалд энэ тухай тодорхой хэлсэн байдаг нь утга учиргүй зүйл гэж үү? Гэхдээ тэр бидэнд хайр ивээлээ илүү ихээр харуулж байдаг учраас «Ертѳнцийн Эзэн ихэмсэг бардам хүнийг эсэргүүцэж харин тѳлѳв даруу хүнд хайр ивээлээ харуулж байдаг» гэсэн үг түүний сургаалд бий. 
Тиймээс та нар ѳѳрсдийгѳѳ Ертѳнцийн Эзэнд бүрэн гүйцэд захируулж байгтун! Адгийн муу ёрын сүнсийг эсэргүүцэж байгтун! Тэгвэл, тэр та нараас зугтан зайлах болно. Та нар ѳѳрсдѳѳ Ертѳнцийн Эзэнтэй ойртон дотносохоор ирвэл, тэр бас ѳѳрѳѳ та нартай ойр дотно болно. Гэмт хүмүүс ээ! Гэм хийж бузартсан гараа угааж цэвэрлэгтүн! Хоёрдмол сэтгэлтэй хүмүүс ээ! Сэтгэл зүрхээ шулуутган ариутгагтун! Хир зэрэг гэмтэй болохоо ойлгоод эмгэнэн гашуудаж, мэгшин уйлагтун! Инээд хѳѳрѳѳ эмгэнэл гашуудал болгогтун! Баяр баясгалангаа гуниг гутрал болгогтун! Тийнхүү Их Эзэний ѳмнѳ ѳѳрсдийгѳѳ тѳлѳв даруу болговол, тэр ѳѳрѳѳ та нарыг ѳѳд нь татаад ѳргѳн авах болно. 
Анд нѳхѳд минь, бие биенээ бүү муучилж бай! Нэг нѳхрийнхѳѳ тухай муучлан ярьж, ялладаг хүн бол Ертѳнцийн Эзэний хуулийг муучлан яллаж байгаа хэрэг мѳн. Хэрвээ та нар тийнхүү Ертѳнцийн Эзэний хуулийг яллаж байгаа бол, түүнийг дагах ёстой хүмүүс нь биш харин шүүгч нар нь гэсэн үг болно. Гэтэл тэрхүү хуулийг бидэнд тогтоож ѳгсѳн бѳгѳѳд түүнийхээ дагуу биднийг аврах ч эрхтэй, хѳнѳѳх ч эрхтэй цорын ганцхан шүүгч л байдаг болой. Харин нэг нѳхрѳѳ яллах эрхтэй хэмээн үзэж буй хүн чи ѳѳрийгѳѳ хэн гэж бодоод байгаа юм бэ? 
«Ѳнѳѳ, маргаашдаа би тийм хотод очоод тэндээ бүтэн жил суун, арилжаа наймаа хийж мѳнгѳтэй болно» гэх мэтээр ярьдаг хүмүүс ээ! Та нар энэ үгийг сонсогтун! Маргаашийн тухай чи огт мэдэхгүй шүү дээ. Хүний амьдрал гэж юу вэ? Учир нь, хүн чи ѳѳрѳѳ түр зуур л бий болоод замхран арилдаг манан будан мэт зуурдын амьдралтай бус уу? Тиймээс хүн тэгж ярихын оронд «Хэрвээ Их Эзэн хүсвэл, бид амьд байж улмаар ийм, тийм юм хийнэ» гэж ярьсан нь дээр болно. Гэтэл та нар Их Эзэний тухай юу ч бодолгүйгээр ѳѳрийнхѳѳ хүчинд л эрдэж найдан, сайрхаж явдаг ажээ. Тиймэрхүү сайрхал бол ёрын муу үйл хэрэг мѳн.
Басхүү ямар нэгэн юмыг хийх нь зѳв гэж үзсэн хирнээ хийгээгүй ѳнгѳрсѳн хүн гэм хийж байгаа хэрэг мѳн. 
 Баячууд аа! Та нар энэ үгийг сонсогтун! Хожим үзэх зовлон гунигаа бодоод та нар одооноос уйлан орилсон чинь дээр болно! Тэрхүү шийтгэлээс ѳмнѳ эд хѳрѳнгѳ чинь элэгдэж муудаад тансаг сайхан хувцас чинь хүр хорхойд идэгдэнэ. Алт, мѳнгѳ чинь зэвэнд идэгдэж улмаар тэрхүү зэвэрч муудсан эд хѳрѳнгѳ чинь та нарыг буруутгах гэрч баримт болно шүү дээ. Түүнээсээ болоод та нар Ертѳнцийн Эзэнээс шийтгэл авч халуун гал мэт мѳнхийн зовлонд орох болно. Шийтгэл авах эцсийн тэр ѳдрийнхѳѳ гэрч баримт болгох гэж л та нар эд хѳрѳнгѳ хурааж байгаа билээ. Хар л даа! Та нар тариан талбайдаа хүн ажиллуулчихаад хѳлсийг нь ѳгѳлгүй залилж мэхлэн, аль болохоор хойш нь татан аргацааж байдаг учраас тэд чинь гомдол мэдүүлэн орилж байна. Ургацыг чинь хурааж байсан тэр хүмүүсийн гомдол үй түмэн ер бусын дайчидтай Мѳнхийн Эзэний сонорт хүрсэн л байгаа шүү дээ. Энэ дэлхийд байхдаа та нар баян тансаг бѳгѳѳд зугаа цэнгэлтэйгээр амьдарч байгаа улс мѳн. Нядлах гэж буй малыг бордохын адилаар та нар сэтгэл зүрхээ ѳѳхлүүлсээр мѳнхийн шийтгэлд орох тэр ѳдѳртѳѳ бэлдэж байгаа хүмүүс болно. Та нар үнэнч шударга хүмүүсийг шийтгүүлэх нь байтугай алуулж байсан хүмүүс мѳн. Тэр хүмүүс чинь тэр үед та нарыг эсэргүүцэн сѳргѳѳж чадахгүй байсан билээ. 
Тиймээс анд нѳхѳд минь, Их Эзэний эргэж ирэх ѳдрийг тэсвэрлэн тэвчиж хүлээгтүн! Хар л даа! Тариачин хүн газрынхаа үр ѳгѳѳжийг гартал тэсвэрлэн хүлээж байдаг бус уу? Тийм хүн хаврын анхны бороо, намрын сүүлийн борооноос арвин их ургац авахын тулд тэсвэртэйгээр хүлээж байдаг билээ. Үүний адилаар та нар бас тэсвэр тэвчээртэй байж сурагтун! Их Эзэний ирэх цаг ойртож байгаа учраас итгэлтэй бѳгѳѳд зоригтой байцгаагтун! 
Ахан дүүс минь! Ертѳнцийн Эзэнээр ѳѳрсдийгѳѳ яллуулахгүй байя гэвэл, нэг, нэгнийхээ эсрэг бүү гомдол гаргаж бай. Хүн тѳрѳлхтний тэрхүү шүүгч нь хүн бүрийн сэтгэл зүрхийг шалгаж шүүхээр ирэх цаг дѳхѳж байгаа нь илэрхий бус уу? 
Анд нѳхѳд минь! Зовлон бэрхшээл туулахдаа тэсвэр тэвчээртэй байсан хүмүүсийн үлгэр дууриалал бол Их Эзэний нэрээр үгийг нь дамжуулдаг байсан ѳнѳ эртний зарлагууд юм. Тэднийг үлгэр жишээ болгож аваад үзэгтүн! Хар л даа! Хувирашгүй үнэнч байж чадсан хүмүүсийг бид ерѳѳлтэйд тооцдог бус уу? Иовын хувирашгүй үнэнч чанарын тухай та нар сонссон шүү дээ. Их Эзэн ѳѳрѳѳ ихэд энэрэнгүй бѳгѳѳд ѳршѳѳнгүй сэтгэлтэй учраас эцэст нь түүнд хэрхэн тусалсныг та нар мэдэж байгаа билээ. 
Анд нѳхѳд минь! Нэгэн зүйлийг чухалчлан хэлэхэд хѳх тэнгэр, хѳрст дэлхий болон ѳѳр ямар нэгэн юмаар тангараг тавих хэрэггүй юм. Харин Ертѳнцийн Эзэний ѳмнѳ буруутан болж яллуулахгүйн тулд ямар ч үед «тийм» эсвэл «үгүй» гэсэн үгийг л үнэнээр нь хэлж байгтун!Та нарын дотроос зовлон туулж байгаа нэг нь Ертѳнцийн Эзэнтэй ярьж байгтун! Жаргалтай нэг нь Ертѳнцийн Эзэнийг магтан дуулж байгтун! Сульдаж доройтсон хүн байгаа бол, Есүст итгэгчдийн бүлгийн ахлагч нарыг дуудан Их Эзэний нэрээр тос дусаалган мялаалгаад ѳѳрийнхѳѳ тѳлѳѳ Ертѳнцийн Эзэнээс гуйлгуулж байгтун! Тэдний итгэлтэйгээр гуйсан гуйлтын үр дүнд тийм хүн хүнд байдлаасаа гарах болно. Их Эзэн тэр хүнийг сэргээн босгоод хэрвээ гэм хийсэн бол, түүнийг нь ѳршѳѳн уучлах болно. 
Тиймээс үйлдэж хийсэн гэмээ ѳѳр хоорондоо нуулгүй хэлж бие, биенийхээ тѳлѳѳ Ертѳнцийн Эзэнээс гуйж байвал, та нар сэргэн босцгооно. Үнэнч шударга хүний гуйлтын үр дүн асар их үр нѳлѳѳтэй байдаг билээ. Үүнд, Элий—Яах нь үнэндээ бидний адил эгэл жирийн нэг хүн л байсан юм. Гэтэл тэрбээр бо
роо оруулж ѳгѳхгүй байхыг Ертѳнцийн Эзэнээс цуцалтгүй шургуу гуйснаас болоод тэр нутагт гурван жил хагасын турш борооны дусал унаагүй билээ. Дараа нь тэр Ертѳнцийн Эзэнээс бороо оруулж ѳгѳхийг гуйхад нь хѳх тэнгэрээс хур бороо ороод хѳрст дэлхий үр ѳгѳѳжѳѳ ѳгч эхэлсэн болно. 
Анд нѳхѳд минь, та нарын дотроос хэн нэг нь үнэн замаасаа гажиж завхрахад нѳгѳѳ нь түүнийг буцаагаад зѳв замд нь орууллаа гэж бодъё. Тэгвэл, тэр гэмт хүнийг буруу замаас нь гаргаад зѳв замд нь буцааж оруулсан уг хүн нь нэг нѳхрѳѳ мѳнхийн зовлонгоос авраад зогсоогүй үйлдэж хийсэн асар олон гэмийг нь Ертѳнцийн Эзэнээр ѳршѳѳлгѳн уучлуулсан хэрэг мѳн. 